---
title: "Badboyhockey"
date: "2001-11-07"
number: 5
---

![badboy1](/images/badboy1.jpg) ![badboy2](/images/badboy2.jpg) ![badboy3](/images/badboy3.jpg)

"Badboyhockeyn" är en brottartung hockeyfrilla i samma anda och stil som "Sydstatshockeyn". Den största skillnaden är egentligen att längden i nacken är oftast är lite längre samt att man gärna använder rakapparaten för att skapa renare linjer. Den kan kännas mer stylad än "Sydstatshockeyn" kan man säga. "Badboyhockeyn" ger ett intryck av farlighet vilket i viss mån förklarar varför bikers, proffsbrottare och kriminella attraheras så av den. "Badboyhockey" är egentligen ett samlingsnamn för tre extremt lika typer av "hockey":

"Bikerhockeyn" som är den mest stylade med raka kanter och gärna bakåtslickad topp, allt för att utstråla maffia och hårdrock. "Brottarhockeyn" som är a och o inom proffsbrottningen, likadan som bikermodellen men mer vildvuxen och ibland inga rakade kanter, främst för att ge ett inryck av mental ohälsa (kidsen som är deras fans älskar det). Sist men inte minst har vi då "Krimhockeyn". Liksom "Brottarhockeyn" är den ganska vildvuxen fast bara på sidorna och nacken, toppen är alltid kort (det blir lätt bulligt under rånarluvan om man har en alltför vildvuxen topp). Håret ser alltid naturligt slitet och strävt ut men hemligheten ligger i det sjabbiga fängelseschampot som redan efter ett fåtal tvättar ger håret dess härliga svintolook.

## Målgrupp:
Till skillnad från de landsanknutna eller geografiska hockeyfrillorna är "Badboyhockeyn" mer nischad vilket medför att målgruppen är lättare att ringa in. "Badboyhockeyn" används uteslutande av killar med hög farlighetsfaktor. Ytterst lite fusk förekommer med "Badboyhockeyn", man skaffar inte denna typ av hockey om man inte kan stå för den, det är en oskriven lag. Bikers, brottare och tungt kriminella är de tre vanligaste grupperna som bär "Badboyhockeyn".

## Intressen:
Inbrott, vapen, knark och trikåer (obs: trikåer gäller endast brottarna)

## Aggressivitet:
10 +, argare än så här kan man inte bli, en "Badboyhockey" är alltid förbannad för något och ger man honom bara en anledning så ger han dig mer än gärna en nävmacka som placerar om tänderna, bryter ett par fingrar eller gör en nacksving på dig. Reta honom lite till och du har strax ett par betongskor och bor 30 meter under vattenytan.

## Åldersgrupp:
15-65, en "Badboyhockey" skaffar sin "hockey" så fort han blir straffmyndig och behåller den lagom till pensionen.